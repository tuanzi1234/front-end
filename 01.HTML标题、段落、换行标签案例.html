<!doctype html>
<html lang="en">
<head>
    <meta charset="UTF-8">
    <meta name="viewport"
          content="width=device-width, user-scalable=no, initial-scale=1.0, maximum-scale=1.0, minimum-scale=1.0">
    <meta http-equiv="X-UA-Compatible" content="ie=edge">
    <title>HTML标题、段落、换行标签案例</title>
</head>
<body>
<h1>童 趣</h1>
<h4>清 <br/> 沈复</h4>

<p>余忆童稚时，能张目对日，明察秋毫，见藐小之物必细察其纹理，故时有物外之趣。</p>

<p>夏蚊成雷，私拟作群鹤舞于空中。心之所向，则或千或百，果然鹤也。昂首观之，项为之强。又留蚊于素帐中，徐喷以烟，使之冲烟而飞鸣，作青云白鹤观，果如鹤唳云端，为之怡然称快。</p>

<p>余常于土墙凹凸处，花台小草丛杂处，蹲其身，使与台齐；定神细视，以丛草为林，以虫蚁为兽，以土砾凸者为丘，凹者为壑，神游其中，怡然自得。</p>

<p>一日，见二虫斗草间，观之，兴正浓，忽有庞然大物拔山倒树而来，盖一癞虾蟆也。舌一吐而二虫尽为所吞。余年幼，方出神，不觉呀然一惊。神定，捉虾蟆，鞭数十，驱之别院。</p>
</body>
</html>